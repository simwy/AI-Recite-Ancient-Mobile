[
  {
    "_id": "gw-at-001",
    "title": "三峡",
    "author": "郦道元",
    "dynasty": "北魏",
    "content": "自三峡七百里中，两岸连山，略无阙处。重岩叠嶂，隐天蔽日，自非亭午夜分，不见曦月。至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：\"巴东三峡巫峡长，猿鸣三声泪沾裳。\"",
    "intro": "本文是一篇著名的山水之作，以凝练生动的笔墨，写出了三峡的雄奇险拔、清幽秀丽的景色。",
    "is_hot": true,
    "source": "八年级上册"
  },
  {
    "_id": "gw-at-002",
    "title": "答谢中书书",
    "author": "陶弘景",
    "dynasty": "南朝梁",
    "content": "山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。",
    "intro": "本文是陶弘景写给朋友谢中书的一封书信，描绘了山水之美，表达了作者沉醉山水的愉悦之情和与古今知音共赏美景的得意之感。",
    "is_hot": true,
    "source": "八年级上册"
  },
  {
    "_id": "gw-at-003",
    "title": "记承天寺夜游",
    "author": "苏轼",
    "dynasty": "北宋",
    "content": "元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻、荇交横，盖竹柏影也。何夜无月？何处无竹柏？但少闲人如吾两人者耳。",
    "intro": "本文对月夜景色作了美妙描绘，真实地记录了作者被贬黄州的一个生活片段，表达了他壮志难酬的苦闷及自我排遣，同时也体现了他旷达乐观的人生态度。",
    "is_hot": true,
    "source": "八年级上册"
  },
  {
    "_id": "gw-at-004",
    "title": "与朱元思书",
    "author": "吴均",
    "dynasty": "南朝梁",
    "content": "风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。水皆缥碧，千丈见底。游鱼细石，直视无碍。急湍甚箭，猛浪若奔。夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。",
    "intro": "本文是吴均写给友人朱元思的一封信，描绘了富春江的奇山异水，表达了作者对自然的热爱和对功名利禄的鄙视。",
    "is_hot": true,
    "source": "八年级上册"
  },
  {
    "_id": "gw-at-005",
    "title": "野望",
    "author": "王绩",
    "dynasty": "唐代",
    "content": "东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。",
    "intro": "这首诗写的是山野秋景，在闲逸的情调中，带着几分彷徨和苦闷。",
    "is_hot": true,
    "source": "八年级上册"
  },
  {
    "_id": "gw-at-006",
    "title": "黄鹤楼",
    "author": "崔颢",
    "dynasty": "唐代",
    "content": "昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。",
    "intro": "这首诗是吊古怀乡之佳作，描写了登临黄鹤楼所见所感，表达了诗人对世事苍茫的感慨和对故乡的思念。",
    "is_hot": true,
    "source": "八年级上册"
  },
  {
    "_id": "gw-at-007",
    "title": "使至塞上",
    "author": "王维",
    "dynasty": "唐代",
    "content": "单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。",
    "intro": "这首诗叙述了诗人出使边塞的经历，描绘了边塞的壮丽景色，表达了诗人的孤寂情绪和对边疆将士的赞美。",
    "is_hot": true,
    "source": "八年级上册"
  },
  {
    "_id": "gw-at-008",
    "title": "渡荆门送别",
    "author": "李白",
    "dynasty": "唐代",
    "content": "渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。",
    "intro": "这首诗是李白出蜀时所作，描绘了荆门一带的壮丽景色，表达了诗人对故乡的眷恋之情。",
    "is_hot": true,
    "source": "八年级上册"
  },
  {
    "_id": "gw-at-009",
    "title": "钱塘湖春行",
    "author": "白居易",
    "dynasty": "唐代",
    "content": "孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。",
    "intro": "这首诗描绘了西湖早春的风光，表达了诗人对西湖美景的喜爱之情。",
    "is_hot": true,
    "source": "八年级上册"
  },
  {
    "_id": "gw-at-010",
    "title": "庭中有奇树",
    "author": "古诗十九首",
    "dynasty": "汉代",
    "content": "庭中有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵？但感别经时。",
    "intro": "这首诗写一个妇女对远行的丈夫的深切思念之情。",
    "is_hot": false,
    "source": "八年级上册"
  },
  {
    "_id": "gw-at-011",
    "title": "龟虽寿",
    "author": "曹操",
    "dynasty": "东汉",
    "content": "神龟虽寿，犹有竟时。腾蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。",
    "intro": "这首诗表达了曹操老当益壮、积极进取的人生态度。",
    "is_hot": true,
    "source": "八年级上册"
  },
  {
    "_id": "gw-at-012",
    "title": "赠从弟（其二）",
    "author": "刘桢",
    "dynasty": "东汉",
    "content": "亭亭山上松，瑟瑟谷中风。风声一何盛，松枝一何劲！冰霜正惨凄，终岁常端正。岂不罹凝寒？松柏有本性。",
    "intro": "这首诗以松柏为喻，勉励堂弟坚贞自守，不因外力压迫而改变本性。",
    "is_hot": false,
    "source": "八年级上册"
  },
  {
    "_id": "gw-at-013",
    "title": "梁甫行",
    "author": "曹植",
    "dynasty": "三国魏",
    "content": "八方各异气，千里殊风雨。剧哉边海民，寄身于草野。妻子象禽兽，行止依林阻。柴门何萧条，狐兔翔我宇。",
    "intro": "这首诗描写了边海人民的悲惨生活，表达了诗人对下层人民的深切同情。",
    "is_hot": false,
    "source": "八年级上册"
  },
  {
    "_id": "gw-at-014",
    "title": "得道多助，失道寡助",
    "author": "孟子",
    "dynasty": "战国",
    "content": "天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。故曰：域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之；多助之至，天下顺之。以天下之所顺，攻亲戚之所畔，故君子有不战，战必胜矣。",
    "intro": "本文论述了天时、地利、人和三者的关系，强调了人和的重要性，提出了'得道多助，失道寡助'的观点。",
    "is_hot": true,
    "source": "八年级上册"
  },
  {
    "_id": "gw-at-015",
    "title": "富贵不能淫",
    "author": "孟子",
    "dynasty": "战国",
    "content": "景春曰：\"公孙衍、张仪岂不诚大丈夫哉？一怒而诸侯惧，安居而天下熄。\"孟子曰：\"是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：'往之女家，必敬必戒，无违夫子！'以顺为正者，妾妇之道也。居天下之广居，立天下之正位，行天下之大道。得志，与民由之；不得志，独行其道。富贵不能淫，贫贱不能移，威武不能屈，此之谓大丈夫。\"",
    "intro": "本文通过孟子与景春的对话，阐述了什么是真正的大丈夫，提出了'富贵不能淫，贫贱不能移，威武不能屈'的观点。",
    "is_hot": true,
    "source": "八年级上册"
  },
  {
    "_id": "gw-at-016",
    "title": "生于忧患，死于安乐",
    "author": "孟子",
    "dynasty": "战国",
    "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。",
    "intro": "本文通过列举古代圣贤的事例，论述了忧患可以激励人奋发有为，而安乐则会使人沉迷怠惰，从而得出'生于忧患，死于安乐'的结论。",
    "is_hot": true,
    "source": "八年级上册"
  },
  {
    "_id": "gw-at-017",
    "title": "愚公移山",
    "author": "列子",
    "dynasty": "战国",
    "content": "太行、王屋二山，方七百里，高万仞，本在冀州之南，河阳之北。北山愚公者，年且九十，面山而居。惩山北之塞，出入之迂也，聚室而谋曰：\"吾与汝毕力平险，指通豫南，达于汉阴，可乎？\"杂然相许。其妻献疑曰：\"以君之力，曾不能损魁父之丘，如太行、王屋何？且焉置土石？\"杂曰：\"投诸渤海之尾，隐土之北。\"遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。河曲智叟笑而止之曰：\"甚矣，汝之不惠！以残年余力，曾不能毁山之一毛，其如土石何？\"北山愚公长息曰：\"汝心之固，固不可彻，曾不若孀妻弱子。虽我之死，有子存焉。子又生孙，孙又生子；子又有子，子又有孙；子子孙孙无穷匮也，而山不加增，何苦而不平？\"河曲智叟亡以应。操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。",
    "intro": "本文通过愚公移山的故事，表现了愚公坚韧不拔、持之以恒的精神，说明了只要下定决心，坚持不懈，任何困难都能克服的道理。",
    "is_hot": true,
    "source": "八年级上册"
  },
  {
    "_id": "gw-at-018",
    "title": "周亚夫军细柳",
    "author": "司马迁",
    "dynasty": "西汉",
    "content": "文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：\"天子且至！\"军门都尉曰：\"将军令曰：'军中闻将军令，不闻天子之诏。'\"居无何，上至，又不得入。于是上乃使使持节诏将军：\"吾欲入劳军。\"亚夫乃传言开壁门。壁门士吏谓从属车骑曰：\"将军约，军中不得驱驰。\"于是天子乃按辔徐行。至营，将军亚夫持兵揖曰：\"介胄之士不拜，请以军礼见。\"天子为动，改容式车。使人称谢：\"皇帝敬劳将军。\"成礼而去。既出军门，群臣皆惊。文帝曰：\"嗟乎，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪！\"称善者久之。",
    "intro": "本文通过汉文帝劳军的故事，刻画了周亚夫治军严谨、刚正不阿的形象，表现了他卓越的军事才能和忠于职守的精神。",
    "is_hot": true,
    "source": "八年级上册"
  },
  {
    "_id": "gw-at-019",
    "title": "饮酒（其五）",
    "author": "陶渊明",
    "dynasty": "东晋",
    "content": "结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。",
    "intro": "这首诗表现了陶渊明归隐田园后的生活和心境，表达了他对自然的热爱和对世俗的超脱。",
    "is_hot": true,
    "source": "八年级上册"
  },
  {
    "_id": "gw-at-020",
    "title": "春望",
    "author": "杜甫",
    "dynasty": "唐代",
    "content": "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。",
    "intro": "这首诗写于安史之乱期间，表达了诗人对国家命运的担忧和对亲人的思念之情。",
    "is_hot": true,
    "source": "八年级上册"
  },
  {
    "_id": "gw-at-021",
    "title": "雁门太守行",
    "author": "李贺",
    "dynasty": "唐代",
    "content": "黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。",
    "intro": "这首诗描写了边疆战争的激烈场面，表现了将士们为国捐躯的英雄气概。",
    "is_hot": true,
    "source": "八年级上册"
  },
  {
    "_id": "gw-at-022",
    "title": "赤壁",
    "author": "杜牧",
    "dynasty": "唐代",
    "content": "折戟沉沙铁未销，自将磨洗认前朝。东风不与周郎便，铜雀春深锁二乔。",
    "intro": "这首诗通过对赤壁之战的感慨，表达了诗人对历史兴亡的思考和对机遇的重视。",
    "is_hot": true,
    "source": "八年级上册"
  },
  {
    "_id": "gw-at-023",
    "title": "渔家傲·秋思",
    "author": "范仲淹",
    "dynasty": "北宋",
    "content": "塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。",
    "intro": "这首词描写了边塞的秋景和戍边将士的思乡之情，表达了诗人对边疆战士的同情和对和平的渴望。",
    "is_hot": true,
    "source": "八年级上册"
  },
  {
    "_id": "gw-at-024",
    "title": "浣溪沙",
    "author": "晏殊",
    "dynasty": "北宋",
    "content": "一曲新词酒一杯，去年天气旧亭台。夕阳西下几时回？无可奈何花落去，似曾相识燕归来。小园香径独徘徊。",
    "intro": "这首词表达了词人对时光流逝的感慨和对美好事物的眷恋之情。",
    "is_hot": false,
    "source": "八年级上册"
  },
  {
    "_id": "gw-at-025",
    "title": "采桑子",
    "author": "欧阳修",
    "dynasty": "北宋",
    "content": "轻舟短棹西湖好，绿水逶迤，芳草长堤，隐隐笙歌处处随。无风水面琉璃滑，不觉船移，微动涟漪，惊起沙禽掠岸飞。",
    "intro": "这首词描绘了西湖的美丽景色，表达了词人对西湖的喜爱之情。",
    "is_hot": false,
    "source": "八年级上册"
  },
  {
    "_id": "gw-at-026",
    "title": "相见欢",
    "author": "朱敦儒",
    "dynasty": "北宋",
    "content": "金陵城上西楼，倚清秋。万里夕阳垂地大江流。中原乱，簪缨散，几时收？试倩悲风吹泪过扬州。",
    "intro": "这首词表达了词人对中原沦陷的悲痛和对收复失地的渴望。",
    "is_hot": false,
    "source": "八年级上册"
  },
  {
    "_id": "gw-at-027",
    "title": "如梦令",
    "author": "李清照",
    "dynasty": "宋代",
    "content": "常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。",
    "intro": "这首词描写了词人少女时代的一次郊游，表现了她的天真活泼和对自然的热爱。",
    "is_hot": false,
    "source": "八年级上册"
  },
  {
    "_id": "gw-at-028",
    "title": "桃花源记",
    "author": "陶渊明",
    "dynasty": "东晋",
    "content": "晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：\"不足为外人道也。\"既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。南阳刘子骥，高尚士也，闻之，欣然规往。未果，寻病终。后遂无问津者。",
    "intro": "本文通过对桃花源的安宁和乐、自由平等生活的描绘，表现了作者追求美好生活的理想和对现实生活的不满。",
    "is_hot": true,
    "source": "八年级下册"
  },
  {
    "_id": "gw-at-029",
    "title": "小石潭记",
    "author": "柳宗元",
    "dynasty": "唐代",
    "content": "从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽，似与游者相乐。潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。同游者：吴武陵，龚古，余弟宗玄。隶而从者，崔氏二小生，曰恕己，曰奉壹。",
    "intro": "本文描绘了小石潭的石、水、游鱼、树木，着意渲染了寂寥无人、凄神寒骨、悄怆幽邃的气氛，借景抒情，表达了作者被贬后在寂寞处境中的悲凉凄苦情感。",
    "is_hot": true,
    "source": "八年级下册"
  },
  {
    "_id": "gw-at-030",
    "title": "核舟记",
    "author": "魏学洢",
    "dynasty": "明代",
    "content": "明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻'山高月小，水落石出'，左刻'清风徐来，水波不兴'，石青糁之。船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。其船背稍夷，则题名其上，文曰'天启壬戌秋日，虞山王毅叔远甫刻'，细若蚊足，钩画了了，其色墨。又用篆章一，文曰'初平山人'，其色丹。通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四。而计其长曾不盈寸。盖简桃核修狭者为之。嘻，技亦灵怪矣哉！",
    "intro": "本文详细介绍了核舟的形状、结构和人物形象，表现了王叔远精湛的雕刻技艺。",
    "is_hot": true,
    "source": "八年级下册"
  },
  {
    "_id": "gw-at-031",
    "title": "关雎",
    "author": "诗经",
    "dynasty": "周代",
    "content": "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。",
    "intro": "这首诗描写了一个男子对一位美丽姑娘的爱慕和追求，表现了古代劳动人民对美好爱情的向往。",
    "is_hot": true,
    "source": "八年级下册"
  },
  {
    "_id": "gw-at-032",
    "title": "蒹葭",
    "author": "诗经",
    "dynasty": "周代",
    "content": "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。",
    "intro": "这首诗描写了一个男子对一位女子的思念和追求，表现了爱情的真挚和执着。",
    "is_hot": true,
    "source": "八年级下册"
  },
  {
    "_id": "gw-at-033",
    "title": "式微",
    "author": "诗经·邶风",
    "dynasty": "周代",
    "content": "式微，式微，胡不归？微君之故，胡为乎中露？式微，式微，胡不归？微君之躬，胡为乎泥中？",
    "intro": "这首诗表现了劳动人民的疾苦，反映了他们对统治者的不满。",
    "is_hot": false,
    "source": "八年级下册"
  },
  {
    "_id": "gw-at-034",
    "title": "子衿",
    "author": "诗经·郑风",
    "dynasty": "周代",
    "content": "青青子衿，悠悠我心。纵我不往，子宁不嗣音？青青子佩，悠悠我思。纵我不往，子宁不来？挑兮达兮，在城阙兮。一日不见，如三月兮！",
    "intro": "这首诗描写了一个女子对恋人的思念之情。",
    "is_hot": false,
    "source": "八年级下册"
  },
  {
    "_id": "gw-at-035",
    "title": "送杜少府之任蜀州",
    "author": "王勃",
    "dynasty": "唐代",
    "content": "城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。",
    "intro": "这首诗表达了诗人对友人的离别之情和豁达的人生态度。",
    "is_hot": true,
    "source": "八年级下册"
  },
  {
    "_id": "gw-at-036",
    "title": "望洞庭湖赠张丞相",
    "author": "孟浩然",
    "dynasty": "唐代",
    "content": "八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。",
    "intro": "这首诗通过描写洞庭湖的壮丽景色，表达了诗人希望得到张丞相引荐的愿望。",
    "is_hot": true,
    "source": "八年级下册"
  },
  {
    "_id": "gw-at-037",
    "title": "北冥有鱼",
    "author": "庄子",
    "dynasty": "战国",
    "content": "北冥有鱼，其名为鲲。鲲之大，不知其几千里也；化而为鸟，其名为鹏。鹏之背，不知其几千里也；怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：\"鹏之徙于南冥也，水击三千里，抟扶摇而上者九万里，去以六月息者也。\"野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。",
    "intro": "本文通过对鲲鹏形象的描写，表达了庄子对自由的向往和对世俗的超越。",
    "is_hot": true,
    "source": "八年级下册"
  },
  {
    "_id": "gw-at-038",
    "title": "庄子与惠子游于濠梁之上",
    "author": "庄子",
    "dynasty": "战国",
    "content": "庄子与惠子游于濠梁之上。庄子曰：\"鲦鱼出游从容，是鱼之乐也。\"惠子曰：\"子非鱼，安知鱼之乐？\"庄子曰：\"子非我，安知我不知鱼之乐？\"惠子曰：\"我非子，固不知子矣；子固非鱼也，子之不知鱼之乐，全矣！\"庄子曰：\"请循其本。子曰'汝安知鱼乐'云者，既已知吾知之而问我。我知之濠上也。\"",
    "intro": "本文通过庄子与惠子的对话，表现了庄子的机智和对自然的感悟。",
    "is_hot": true,
    "source": "八年级下册"
  },
  {
    "_id": "gw-at-039",
    "title": "虽有嘉肴",
    "author": "礼记",
    "dynasty": "西汉",
    "content": "虽有嘉肴，弗食，不知其旨也；虽有至道，弗学，不知其善也。是故学然后知不足，教然后知困。知不足，然后能自反也；知困，然后能自强也。故曰：教学相长也。《兑命》曰：\"学学半。\"其此之谓乎！",
    "intro": "本文论述了学习和教学的关系，强调了教学相长的道理。",
    "is_hot": true,
    "source": "八年级下册"
  },
  {
    "_id": "gw-at-040",
    "title": "大道之行也",
    "author": "礼记",
    "dynasty": "西汉",
    "content": "大道之行也，天下为公。选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭。是谓大同。",
    "intro": "本文描绘了儒家理想中的大同社会，表达了对美好生活的向往。",
    "is_hot": true,
    "source": "八年级下册"
  },
  {
    "_id": "gw-at-041",
    "title": "马说",
    "author": "韩愈",
    "dynasty": "唐代",
    "content": "世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？策之不以其道，食之不能尽其材，鸣之而不能通其意，执策而临之，曰：\"天下无马！\"呜呼！其真无马邪？其真不知马也！",
    "intro": "本文以马为喻，谈的是人才问题，表达了作者对统治者不能识别人才、不重视人才、埋没人才的强烈愤慨。",
    "is_hot": true,
    "source": "八年级下册"
  },
  {
    "_id": "gw-at-042",
    "title": "石壕吏",
    "author": "杜甫",
    "dynasty": "唐代",
    "content": "暮投石壕村，有吏夜捉人。老翁逾墙走，老妇出门看。吏呼一何怒！妇啼一何苦！听妇前致词：三男邺城戍。一男附书至，二男新战死。存者且偷生，死者长已矣！室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。",
    "intro": "这首诗通过描写石壕吏夜捉人的故事，反映了安史之乱给人民带来的深重灾难。",
    "is_hot": true,
    "source": "八年级下册"
  },
  {
    "_id": "gw-at-043",
    "title": "茅屋为秋风所破歌",
    "author": "杜甫",
    "dynasty": "唐代",
    "content": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻？安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！",
    "intro": "这首诗描写了诗人自己的茅屋被秋风所破的情景，表达了他对穷苦百姓的深切同情和对美好生活的向往。",
    "is_hot": true,
    "source": "八年级下册"
  },
  {
    "_id": "gw-at-044",
    "title": "卖炭翁",
    "author": "白居易",
    "dynasty": "唐代",
    "content": "卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红纱一丈绫，系向牛头充炭直。",
    "intro": "这首诗通过描写卖炭翁的悲惨遭遇，揭露了宫市的腐败和对劳动人民的剥削。",
    "is_hot": true,
    "source": "八年级下册"
  },
  {
    "_id": "gw-at-045",
    "title": "题破山寺后禅院",
    "author": "常建",
    "dynasty": "唐代",
    "content": "清晨入古寺，初日照高林。曲径通幽处，禅房花木深。山光悦鸟性，潭影空人心。万籁此都寂，但余钟磬音。",
    "intro": "这首诗描写了破山寺后禅院的幽静景色，表达了诗人对宁静生活的向往。",
    "is_hot": false,
    "source": "八年级下册"
  },
  {
    "_id": "gw-at-046",
    "title": "送友人",
    "author": "李白",
    "dynasty": "唐代",
    "content": "青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。",
    "intro": "这首诗表达了诗人对友人的离别之情和对友人前途的美好祝愿。",
    "is_hot": false,
    "source": "八年级下册"
  },
  {
    "_id": "gw-at-047",
    "title": "卜算子·黄州定慧院寓居作",
    "author": "苏轼",
    "dynasty": "北宋",
    "content": "缺月挂疏桐，漏断人初静。谁见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。",
    "intro": "这首词表达了词人被贬黄州后的孤独和高洁的品格。",
    "is_hot": false,
    "source": "八年级下册"
  },
  {
    "_id": "gw-at-048",
    "title": "卜算子·咏梅",
    "author": "陆游",
    "dynasty": "南宋",
    "content": "驿外断桥边，寂寞开无主。已是黄昏独自愁，更着风和雨。无意苦争春，一任群芳妒。零落成泥碾作尘，只有香如故。",
    "intro": "这首词通过对梅花的描写，表达了词人高洁的品格和不屈的精神。",
    "is_hot": false,
    "source": "八年级下册"
  }
]